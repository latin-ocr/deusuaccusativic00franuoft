intelligimus infinitivum post verba cupiendi et efficiendi, quae infini-
tivum adsciscunt expletivum. Quodsi hic infinitivus actionem expri-
mit, quae de persona obiecti partem agente non dependet, re vera
non iam obiectum est persona verbi efficiendi, sed potius subiectum
infinitivi, id quod fieri intelligimus si passive usurpatur infinitivus.
Non ergo iam duo sunt accusativus et infinitivus sed unum. Hanc
autem artiorem infinitivi et accusativi coniunctionem constat iam
apud Plautum et priores auctores latinos tam variis modis usurpatam
esse ut non dubium sit quin etiam ante originem litterarum latissime
patuerit haec constructio ad sermonem familiarem satis commoda.
Animadvertit etiam Herzogius, qua aetate orta sint priscae latinitatis
monumenta, quae nobis praesto sunt, tum adeo oblitteratam fuisse
accusativi cum verbo regente coniunctionem, atque tam in unum
confusos esse accusativum et infinitivum, ut Cato (Rell. ed. Jordan,
pag. 33) “laudare” verbum primo obiecti particeps faceret, tum quasi
novum ac propria lege utens membrum accusativum alius personae
cum infinitivo conciliaret; dicit enim: “laudant me maximis laudibus,
tantum navium, tantum exercitum, tantum commeatum non opinatum
esse quemquam hominem comparare potuisse, id tamen maturrime
me comparavisse.'’ Huic loco similem referunt speciem Plautini
aliqui a Barthio laudati.

Eodem fere modo in constructione, quae vocatur nominativus
cum inf. primo adscitum esse intelligimus infinitivum ad verba
efficiendi, quibus vel active vel passive usurpatis opus est infinitivo
expletivo‚ deinde ad cetera verba adhibitum esse quae in hac construc-
tione leguntur. Quae res perspicuae fiunt his exemplis:

acc. et inf. explet.: iussit eum munera dare.
acc. cum inf. coni.: iussit munera dari.

nom. et inf. explet.: iussus est munera dare.
nom. cum inf. coni.: iussa sunt munera dari.

Disputaturus sum autem de usu infinitivi apud Livium, de quo
nondum data opera est quaesitum, cum de usu infinitivi apud omnes
fere ceteros auctores latinos et priores et posteriores plures iam
exstent commentationes. Omnem vero usum infinitivi Livianum
perscribere cum maius esse opus videatur quam ut in commentatiun-
cula huius modi pertractetur, demonstrare tamen conabor, quo modo
usurpaverit Livius eas constructiones, quas acc. cum inf. coni. et nom.
cum inf. coni. vocamuS, neque obliviscenda erunt mihi ceterorum
auctorum opera, quae ab aliis iam sint examinata. Si opera mea

palam fiat, quid in hac re intersit inter Livium ceterosque auctores
latinos satis superque ducam.

6

